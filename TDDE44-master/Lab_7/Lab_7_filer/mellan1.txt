I kväll ska det brittiska parlamentet rösta om brexit för andra gången på mindre
än en vecka. Senast de röstade blev det nej till alla åtta förslagen som
talmannen lagt fram. Men den här gången tror många experter att ett förslag
faktiskt kan få tillräckligt många röster för att gå igenom.

Talman John Bercow har valt ut fyra brexitförslag inför kvällens vägledande
omröstningar. Det handlar om Ken Clarkes förslag om en tullunion, förslaget från
Nick Boles om ett ”Norge plus”-avtal, ett förslag från Peter Kyle (Labour) om en
bekräftande folkomröstning – som i princip är samma som lades av partikamraten
Margaret Beckett i förra veckan – samt Joanna Cherrys förslag om att dra tillbaka
ansökan om utträde, om det inför den 12 april finns risk för ett utträde utan
avtal.

SVT:s utrikesreporter Anna-Maja Persson, som har följt brexit-processen på nära
håll, reder ut vad vi kan vänta oss av måndagens omröstningar.

Vilka förslag kommer det brittiska parlamentet att rösta om ikväll?

– De mest intressanta förslagen som ligger på bordet just nu är förslaget om att
stanna kvar i EU:s tullunion och förslaget om en ny folkomröstning. Båda dessa
förslag fick nästan majoritet i förra veckans omröstning.

Vilket förslag tror du att det är mest troligt att parlamentet röstar igenom?

– I brittiska medier tror analytiker och experter särskilt mycket på att
förslaget om att Storbritannien ska stanna kvar i tullunionen kan få majoritet
ikväll. Uppemot trettio av premiärminister Theresa Mays ministrar säger sig redan
nu vara beredda att rösta igenom det förslaget. Men regeringen är väldigt
splittrad i frågan. Inte minst de hårdföra brexitörerna i Torypartiet vill till
varje pris undvika att Storbritannien blir kvar i tullunionen.

Vad händer om parlamentet röstar för att Storbritannien ska stanna kvar i EU:s
tullunion?

– Omröstningen i parlamentet är inte bindande men ett beslut i parlamentet om att
stanna kvar i EU:s tullunion skulle sätta hård press på Theresa May som då skulle
tvingas fatta ett beslut inom bara ett par dagar om hon ska göra detta – och i så
fall gå tvärs emot de hårdföra brexitanhängarna.