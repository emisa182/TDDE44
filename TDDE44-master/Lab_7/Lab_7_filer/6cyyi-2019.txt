Civilingenjörsprogram i teknisk fysik och elektroteknik - internationell, 300 hp

Vill du lösa svåra tekniska problem? Är du redo för avancerad matematik och
fysik? Drömmer du om en internationell karriär? Då är det dags att tänka utanför
gränserna och våga plugga på ett främmande språk.

Teknisk fysik och elektroteknik är ett av landets mest utmanande
civilingenjörsprogram. Lägg därtill denna internationella inriktning, där du
dessutom studerar på ett främmande språk, så får du ett program som saknar
motsvarighet i Sverige.


Ingen vanlig utbytesstudent

Det internationella programmet är precis lika mycket civilingenjörsutbildning som
det vanliga, och precis lika utmanande. Den starka basen i matematik, fysik och
elektroteknik gör dig till en skicklig problemlösare. Skillnaden är att du läser
teknisk och vetenskaplig kommunikation på ett främmande språk, på en nivå som gör
att du kan studera även i icke engelsktalande länder. Tempot är högt, så för att
söka hit behöver du goda för­kunskaper i det valda språket. Väljer du japanska
eller kinesiska kan du komplettera behörigheten genom att läsa ett förberedande
år i asienkunskap. Det tredje året tillbringar du vid ett universitet i ett land
inom ditt språkområde.

Här får du chans att bli funktionellt trespråkig och lära dig interkulturell
kommunikation samtidigt som du är en vanlig student – bland chilenare i
Valparaiso, fransmän i Grenoble eller kineser i Beijing. Du har dessutom
möjlighet att läsa det fjärde året utomlands. Vill du göra ditt examens­arbete i
annat land under det femte året så går det också bra.

Masterprofilerna består av kurser inom ett väldefinierat tekniskt område, där en
av kurserna är en projektkurs. Du har hela 11 olika profiler att välja mellan –
se länk här nedan.


Internationellt försprång

Efter utbildningen är du förberedd för att hantera stora tekniska utmaningar i
företag över hela världen men du har också ett försprång om du vill arbeta i ett
utländskt företag här i Sverige. Många av våra studenter hamnar snabbt i ledande
roller som utvecklingsingenjörer, tekniska specialister eller chefer i
teknikföretag. Andra arbetar som projektledare, egna företagare eller forskare
vid universitet eller forskningsinstitut.


Efter utbildningen

Som civilingenjör i teknisk fysik och elektroteknik med internationell
inriktning, kan du den tekniska och vetenskapliga terminologin på ett främmande
språk. Du jobbar med tekniska utmaningar i företag över hela världen, men kan
även arbeta i ett utländskt företag i Sverige. Du jobbar som ledande specialist
och utvecklare inom ditt område och har möjlighet att vara med om att ta fram nya
produkter och tjänster i teknikens framkant. Du kan arbeta i team, ofta som
projektledare, eller starta eget företag. Teknisk fysik och elektroteknik är en
teoritung utbildning, vilket gör att många efter examen väljer att gå vidare till
en forskarkarriär på universitet eller i industrin. Samtidigt har du en bredd som
gör att du kan ta dig an arbetsuppgifter som kräver att du behärskar ett stort
område och djup som innebär att du som specialist kan lösa krävande problem.


Arbetsområden

Som civilingenjör i teknisk fysik och elektroteknik har du möjlighet att jobba på
ett stort antal positioner inom området, till exempel:

Produktutvecklare, där du skapar nya produkter som kanske inte existerar idag,
men som kommer vara del av vår vardag inom tio år

Systemutvecklare, där du kan modellera styr- och övervakningssystem för olika
typer av fordon

Arbeta med energi- eller miljöfrågor, som exempelvis skapa algoritmer för att
optimera energiförbrukning vid pappersbruk

Biofysiker, där du använder fysiken för att förstå hur biologiskt material som
proteiner och celler är uppbyggda

Studera hur elementarpartiklar, som elektroner och kvarkar, samverkar för att
bygga upp vår värld.


Arbetsmarknad

Civilingenjörer i teknisk fysik och elektroteknik är efterfrågade både som
specialister och generalister, du har möjlighet att söka jobb inom många olika
arbetsområden.  Du kan därför räkna med att få ett kvalificerat jobb efter
examen. Här är några exempel på jobb som tidigare studenter har:

Utvecklingschef, ABB
Kvalitetsingenjör, Tetra Pak
Forskare, Stanford
Forskningsingenjör, sensorfusion
Produktutvecklare, Ericsson
Industridoktorand, Paris