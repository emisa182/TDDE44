Kandidatprogram i matematik, 180 hp

Vi tror att du vet vad vi menar när vi säger att matematik kan vara både
spännande och vackert, och att känslan av sammanhang och logiska följder kan ge
en ökad förståelse för verkligheten. Dessutom vet vi att du kan bygga en karriär
på det.

Väderprognoser, beskrivning av börsutvecklingen, trafikplanering, planering av
dos för strålbehand­ling, bildbehandling, animering, visualisering och
datasäkerhet – idag används avancerade matematiska modeller inom ett brett
spektrum av yrkesområden.


Både bredd och spets

Du som tycker att det är kul med matematik kommer att trivas här – och dessutom
lära dig att omvandla dina kunskaper till en spännande yrkeskarriär. På
matematikprogrammet lär du dig både att förstå den bakomliggande teorin och att
omsätta den i praktiken.

Under de två första åren läser du grundläggande och tillämpad mate­matik. För att
bredda din kompetens ytterligare och göra dig ännu mer attraktiv på
arbetsmark­naden ingår även programmering i kursutbudet. Integrerat studerar du
vetenskapsmetodik samt tränar dig i muntlig och skriftlig kommunikation.

Från andra året kan du välja att specialisera dig inom något av följande områden:

Datalogi
Ekonomisk modellering och optimering
Lärare i matematik (kombineras med ett extra år pedagogik)
Matematik
Teknisk matematik

Samtliga kurser har nära anknytning till forsk­ning, inte minst inom optimering
där Sveriges ledande forskargrupp finns vid just Linköpings universitet. Våra
lärare anses vara bland de allra bästa och får konstant goda omdömen av
studenterna. Vill du fördjupa dig ytterligare efter de tre åren är en
masterutbildning den naturliga fortsättningen.


Näringsliv eller akademi

Efter tre år på matematikprogrammet är du med ditt analytiska tänkande, din
problemlösnings­förmåga och dina matematik- och programme­ringskunskaper
attraktiv på arbetsmarknaden. Du kan arbeta i offentlig sektor eller i
näringslivet, exempelvis med optimering av aktieportföljer eller planering och
logistik. Du har också en bra grund för fortsatta studier på masternivå och för
ännu mer avancerade uppgifter i industrin eller för en akademisk bana.


Efter utbildningen

Efter examen kan dina arbetsuppgifter bestå av konstruktion, analys och
tillämpning av matematiska modeller. Det kan handla om till exempel
väderprognoser, utprovning av läkemedel, att bestämma försäkringspremiens storlek
eller trafikplanering. Har du läst en ekonomisk inriktning kan du arbeta med
utveckling och problemlösning inom materialförsörjning och produktionsplanering
eller med kvantitativa finansiella analyser och modellutveckling.