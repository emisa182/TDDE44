Civilingenjörsprogram i teknisk fysik och elektroteknik, 300 hp

För att leda utvecklingen i teknikens framkant och lösa riktigt svåra problem
krävs avancerad kunskap. Den här utbildningen kombinerar bredd och djup och gör
dig redo att möta framtidens utmaningar inom både näringsliv och akademi.

Kombinationen av de klassiska områdena teknisk fysik och elektroteknik,
tillsammans med en mycket gedigen matematisk grund, ger dig en kompetens som är
användbar inom många yrkesområden. Programmet räknas till ett av de allra
tuffaste men ger dig ett försprång när det gäller förmågan att lösa svåra
tekniska problem.


Stark matematikgrund

De första tre åren skaffar du dig en gedigen teoretisk grund som du behöver för
de avslutande årens masterprofiler. Matematiken är krävande och förbereder dig
för avancerad ingenjörskonst. Samtidigt får du en djup förståelse för ämnet och
hur du kan använda det i olika sammanhang. Matematiken kombineras med en solid
ämnesmässig grund i både teknisk fysik och elektroteknik samt med projekt och
laborationer där du tränas i att arbeta i team och att omsätta teorin i praktiskt
ingenjörsarbete. Du får perspektiv på teknikens roll i samhället, och via kurser
i industriell ekonomi och entreprenörskap får du insikter i hur den kan
realiseras och användas i nya företag.

Programmets 11 olika masterprofiler (se länk här nedan) ger många valmöjligheter.
Varje profil består av kurser inom ett väldefinierat tekniskt område.
Fördjupningen gör att du kan ta ut både en civilingenjörsexamen och en
masterexamen.

Nu klarar du det mesta Efter utbildningen är du redo att möta många typer av
tekniska uppgifter. Du klarar tuffa utmaningar och har lärt dig att ta stort
ansvar. Många av våra studenter hamnar snabbt i ledande roller som
utvecklingsingenjörer, tekniska specialister eller chefer i teknikföretag. Andra
arbetar som projektledare, egna företagare eller forskare vid universitet eller
forskningsinstitut.


Efter utbildningen

Som civilingenjör i teknisk fysik och elektroteknik kan du jobba som ledande
specialist och utvecklare inom ditt område och har möjlighet att vara med om att
ta fram nya produkter och tjänster i teknikens framkant. Du kan arbeta i team,
ofta som projektledare, eller starta eget företag. Teknisk fysik och
elektroteknik är en teoritung utbildning, vilket gör att många efter examen
väljer att gå vidare till en forskarkarriär på universitet eller i industrin.
Samtidigt har du en bredd som gör att du kan ta dig an arbetsuppgifter som kräver
att du behärskar ett stort område och djup som innebär att du som specialist kan
lösa krävande problem.


Arbetsområden

Som civilingenjör i teknisk fysik och elektroteknik har du möjlighet att jobba på
ett stort antal positioner inom området, till exempel:

Produktutvecklare, där du skapar nya produkter som kanske inte existerar idag,
men som kommer vara del av vår vardag inom tio år

Systemutvecklare, där du kan modellera styr- och övervakningssystem för olika
typer av fordon

Arbeta med energi- eller miljöfrågor, som exempelvis skapa algoritmer för att
optimera energiförbrukning vid pappersbruk

Biofysiker, där du använder fysiken för att förstå hur biologiskt material som
proteiner och celler är uppbyggda

Studera hur elementarpartiklar, som elektroner och kvarkar, samverkar för att
bygga upp vår värld


Arbetsmarknad

Civilingenjörer i teknisk fysik och elektroteknik är efterfrågade både som
specialister och generalister, du har möjlighet att söka jobb inom många olika
arbetsområden. Du kan därför räkna med att få ett kvalificerat jobb efter examen.

Här är några exempel på vad tidigare studenter jobbar som:

Utvecklingschef, ABB
Kvalitetsingenjör, Tetra Pak
Forskare, Stanford
Forskningsingenjör, Sensorfusion