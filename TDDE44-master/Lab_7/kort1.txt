En massiv brand utbröt i den medeltida katedralen Notre-Dame på måndagen. Elden
slukade byggnadens höga spira och tak. Trots omfattande skador uppger
räddningstjänsten att skalet till huvudbyggnaden blivit räddad från
totalförstörelse.

– Vi kan betrakta Notre-Dames huvudbyggnad som räddad, säger räddningstjänstens
insatsledare Jean-Claude Gallet till reportrar utanför katedralen.

Han tillägger också att det ser ut som att de två huvudtornen kan räddas. Enligt
insatsledaren har man kunnat rädda strukturen på katedralen. Eldens spridning mot
de två klocktornen på byggnadens norra sida ska också vara avvärjd.

Fler än 400 brandmän deltar i släckningsarbetet, som försvåras av det trånga
utrymmet runt katedralen, och en brandman uppges ha fått allvarliga skador.

Bilder i franska medier och på sociala medier visade hur kraftig rök steg mot
himlen från 1100-talskatedralen i centrala Paris på måndagen.