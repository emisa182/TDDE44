Huawei pekas ut som en säkerhetsrisk när länder bygger 5G-nät, men även Ericsson
och Nokia bygger sina basstationer i Kina, tillsammans med den kinesiska
regeringen. Man får helt enkelt välja vem man vill lita på – "blind tillit",
enligt en expert SVT talat med.

Det var förra sommaren som australiska myndigheter till slut satte ner foten och
stängde ute kinesiska teknikföretagen Huawei och ZTE, det senare statligt ägt,
från byggandet av landets 5G-nät. 5G-tekniken, förklarade man, är helt enkelt så
komplicerad att man inte säkert kan säga att tekniken inte kan användas för
spionage eller sabotage.

"Regeringen har inte hittat någon kombination av tekniska säkerhetskontroller som
tillräckligt begränsar riskerna", konstaterade man i uttalandet som förklarade
beslutet.

"Säkerhetslag" väcker oro

Huawei beklagade å sin sida beslutet och nekar kategoriskt till alla anklagelser.
Huawei är till skillnad från ZTE inte statligt ägt men anses ha nära band till
den kinesiska regeringen. Och obefintliga muskler att sätta emot om den kinesiska
myndigheter skulle knacka på dörren, med krav om tillgång till informationen i
andra länders 5G-nät.

Det beror på det hårt kontrollerade politiska klimatet i Kina där inhemska
företags självständighet är kraftigt ifrågasatt, och där en "nationell
säkerhetslag" från 2017 har tolkats som tvång på nära samarbete med
underrättelsetjänsten.

Ericsson också i Kina

Huawei är världens största leverantör av telekomutrustning, de närmaste rivalerna
är svenska Ericsson och finländska Nokia. När Australien valde bort Huawei var
det alltså dessa två som stod som förmodade vinnare.

Kan man då vara säker på att deras teknik är bättre? En som inte är så säker på
det är Richard Baker, undersökande journalist på australiska The Sydney Morning
Herald.

I samband med Australiens beslut att stänga ute Huawei rapporterade han om
Ericssons och Nokias kopplingar till Kinas regering. Både Ericsson och Nokia
bygger i dag stora delar av sin utrustning i just Kina och det i företag som
samägs med Kinas regering, på grund av hur reglerna där ser ut. I chefleden finns
höga representanter för kommunistpartiet.

– Utifrån samma oro som uttrycks om Huawei, skulle man logiskt kunna tänka sig
att produkterna som Ericsson eller Nokia gör inte heller är riskfria, säger
Baker.

"Heltäckning" på Huawei

Och att Ericsson och Nokia skulle vara lika bundna till Kina som de kinesiska
rivalerna är också något som Huawei självt har velat framhålla i sina försök att
undslippa förbud. Det går helt enkelt inte att komma undan den kinesiska
kopplingen, har varit budskapet.

Viking Bohman, Kinaforskare vid Utrikespolitiska institutet (UI), framhåller att
det är en skillnad mellan företag med förgreningar i Kina, som Ericsson, och
helkinesiska företag, som Huawei.

– Jag har svårt att se hur kinesiska myndigheter skulle kunna ha samma inflytande
som de har över Huawei, säger han.

Ericsson: Vi är trygga

Ericsson och Nokia har båda sagt att deras kinesiska dotterbolag följer kinesisk
lag. När SVT Nyheter frågar Ericsson vilka möjligheter företaget har att säga nej
till kinesiska myndigheter svarar företaget att man inte vill "spekulera i
tillämpningen av specifik nationell lagstiftning".

"Vi är ett svenskt bolag med huvudkontor i Sverige och verksamhet globalt. Som
alla globala bolag behöver vi kontinuerligt utvärdera hur vi påverkas av olika
nationella lagar och vidta åtgärder för att hantera risker", skriver företaget.

"Vi är trygga med att vi har tillräckliga processer och kontroller för att skydda
våra affärshemligheter och integriteten i våra kunders nätverk och deras kunders
data."

Expert: Man får välja själv

Flera experter SVT Nyheter talat med – branschanalytiker, säkerhetspolitiska
bedömare och tekniska experter – säger att det är svårt att veta hur mycket man
kan lita på någon teknik. Oron för att kinesiska myndigheter skulle kunna pressa
även icke-kinesiska företag finns i högsta grad.

Det blev tydligt när nyhetsbyrån Bloomberg rapporterade om inbyggda, avlyssnande
mikrochip i en rad internationella teknikprodukter byggda i Kina. Uppgiften har
dementerats bestämt av såväl företagen som av Kina och är i dag kraftigt
omtvistad, men den återspeglar en verklig oro.

En oro som är befogad, enligt Olav Lysne, norsk expert som skrivit boken "The
Huawei and Snowden Questions". Det eftersom det, enligt hans expertis, helt
enkelt inte går för en utomstående att med total säkerhet granska någon enskild
teknik.

– Det är kontraintuitivt och många blir överraskade, även it-experter. Men det är
ett faktum, säger han till SVT Nyheter

– Så var och en vår välja om man litar på kineserna, eller på amerikanerna eller
vem det nu är. Bara man är på det klara med att det är blind tillit vi talar om.